Nem titkolják többet a Lotus jövőjének zálogát, a sportos vonalvezetésű SUV-t, amelyről a legfontosabb új információ talán az, hogy hatalmas, és a méreteihez képest nem kifejezetten célszerű jármű.

Erre enged következtetni legalábbis, hogy 5,103 méter hosszú, hagyományos tükrökkel 2,231 méter széles, 1,63 méter magas és 3,019 méteres tengelytávú autóról van szó, amely négy ülést, és 400 literes csomagteret kínál. A Lotusok között persze így is messze ez a legcsaládbarátabb, amit valaha készítettek, de az adatok alapján itt sem volt elsődleges tervezési szempont a jó térkihasználás.

Ami a műszaki tartalmat illeti, egyelőre csak hozzávetőleges adatokat közöltek: 3 másodpercen belüli gyorsulás százra, 600 lóerő feletti csúcsteljesítmény, 600 km feletti hatótáv és 100 kWh feletti akkumulátor-kapacitás jellemzi majd a kész autót. A meghajtás tisztán elektromos, 800 V feszültségű rendszer lesz, az akkucsomag gyorstöltésére pedig 350 kW-tal is lesz lehetőség, persze ha van ilyen teljesítményű egyenáramú töltő a közelben.

A pontos műszaki adatoknál fontosabbnak találták, hogy az új Lotus teljes önvezetést támogató szenzorrendszerrel, azaz bonyolult kamerarendszerrel és lézeres letapogatóval érkezik majd, a szoftverét pedig távolról lehet majd frissíteni, azaz ezekben a képességeiben a Tesla elérése és lehagyása is benne van a pakliban.

A belső tér kialakításában is az látszik, hogy a tervezők elé példaként az amerikai villanyautókat állíthatták: a puritán formák, illetve az egyetlen óriási középső érintőképernyővé egyszerűsített kezelőfelület is erre utal. Emellett természetesen a hatalmas Lotus SUV-ra is rejtett kilincsek kerülnek majd, az oldalsó tükröket pedig kamerák is helyettesíthetik, ha valaki így rendeli az autóját.

A kényelmetlen kérdéseket egyelőre egyáltalán nem érintették. Arról például mélyen hallgat a Lotus, hogy milyen nehéz az Eletre. A vadiúj alumínium platform, amelyre épül, elvben lehetőséget adna rá, hogy könnyebb legyen a konkurenciánál, de a méretek, az akkumulátor kapacitása és a többi felsorolt műszaki megoldás alapján így sem túl valószínű, hogy két tonna alá jönne ki üresen. Ez nyilván annak fényében érdekes igazán, hogy a Lotust alapító Colin Chapman első számú autóépítési alapelve épp az volt, hogy építsd könnyűre, majd vegyél el belőle még egy kis súlyt.

Az árakról szintén nem esett szó, a hagyományosan jól értesült Autocar is csak annyit ír, hogy az alapkivitel 100 ezer angol font (kb 43 millió forint) alá várható, bár egy Lotusszal szemben az alacsony ár nyilván nem elvárás.

Az új Lotus Eletre persze sokkal fontosabb a márka számára, mint a legtöbb új modell: a műszaki alapjaira a jövőben három további modell épül, és egyértelműen a szakítást jelképezi a Lotus legtöbb hagyományával. Ám épp ezért nem egyértelmű, hogy elegendő lesz a sikerhez, hogy a Lotus egy drágább, és kevésbé célszerű, bár egyértelműen látványosabb formájú Tesla Model X riválist tesz le az asztalra. A hiányos adatok pedig arra utalnak, hogy ez a kétség a gyári szakemberekben is benne lehet.

